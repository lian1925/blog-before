<!DOCTYPE html>
<html lang="en">

<head>
  <meta charset="UTF-8">
  <meta name="viewport" content="width=device-width, initial-scale=1.0">
  <meta http-equiv="X-UA-Compatible" content="ie=edge">
  <link rel="stylesheet" href="/css/base.css?v=1.2">
  <link rel="icon" type="image/png" href="/img/robot.png">
  <link rel="stylesheet" href="/css/post.css?v=1.2">
  <link rel="stylesheet" href="//at.alicdn.com/t/font_407924_kx6yx3r9q4m6xbt9.css">
  <link rel="stylesheet" href="https://cdnjs.cloudflare.com/ajax/libs/fancybox/3.1.25/jquery.fancybox.min.css" />

  <title>
    易童子问 | 卷一 |
      小梁哥的个人网站
  </title>
<link rel="stylesheet" href="/css/prism-ghcolors.css" type="text/css"></head>

<body>
  <div class="container">
    <div class="header">

      <a class="home-title" style="cursor:default;" onclick="javascript:void(0);return false;"><span>小梁哥的个人网站
        <i class="iconfont icon-shuangjiantou-copy"></i>
      </span></a>

      <a href="/home/">首页</a>
      <span><i class="iconfont icon-shuangjiantou-copy"></i></span>
      <a href="/tags/易经/">
        易经
      </a>
      <div class="search">
        <input type="text" placeholder="搜索">
        <i class="iconfont icon-sousuo"></i>
      </div>
    </div>
    <div class="post">
      <h1>易童子问 | 卷一</h1>
      <div class="post-meta">
        <p>作者： Lian</p>
        <p>日期：
          2017年10月14日 12:10
        </p>
      </div>
      <div class="share-button"></div>
    </div>
    <div class="page">
      <p>童子问曰：“‘乾，元、亨、利、贞’，何谓也？”<br>曰：“众辞淆乱，质诸圣。《彖》者，圣人之言也。”<br>童子曰：“然则《乾》无四德，而《文言》非圣人书乎？”<br>曰：“是鲁穆姜之言也，在襄公之九年。”</p>
<p>童子问曰：“《象》曰‘天行健。君子以自强不息’，何谓也？”<br>曰：“其传久矣，而世无疑焉，吾独疑之也。盖圣人取象所以明卦也，故曰‘天行健，乾’，而嫌其执于象也，则又以人事言之，故曰‘君子以自强不息’。六十四卦皆然也。《易》之阙文多矣。”</p>
<p>童子问曰：“《乾》曰‘用九’，《坤》曰‘用六’，何谓也？”<br>曰：“释所以不用七八也。《乾》爻七九则变，《坤》爻八六则变。《易》用变以为占，故以名其爻也。阳过乎亢则灾，数至九而必变，故曰‘见群龙无首，吉’。物极则反，数穷则变，天道之常也，故曰‘天德不可为首也’。阴柔之动，多入于邪，圣人因其变以戒之，故曰‘利永贞’。”</p>
<p>童子问曰：“《屯》之《彖》、《象》与卦之义反，何谓也？”<br>曰：“吾不知也。”<br>童子曰：“《屯》之卦辞曰‘勿用有攸往’，《彖》曰‘动乎险中，大亨贞’，动而大亨，其不往乎？《象》曰‘君子以经纶’，不往而能经纶乎？”<br>曰：“居《屯》之世者，勿用有攸往，众人也，治《屯》之时者，动乎险而经纶之，大人君子也，故曰‘利建侯’。”</p>
<p>童子问曰：“《象》曰‘山下出泉，蒙。君子以果行育德’，何谓也？”<br>曰：“蒙者，未知所适之时也，处乎蒙者，果于自信其行以育德而已。《蒙》有时而发也，患乎不果于自修，以养其德而待也。”</p>
<p>童子问曰：“《象》曰‘云上于天，需。君子以饮食宴乐’，何谓也？”<br>曰：“需，须也。事有期而时将至也。云已在天，泽将施也。君子之时将及矣，少待之焉。饮食以养其体，宴安和乐以养其志，有待之道也。”</p>
<p>童子问曰：“‘师，贞丈人’，何谓也？”<br>曰：“师正于丈人也。其《彖》曰‘能以众正，可以王矣’。”<br>童子曰：“敢问‘可以王矣’，孰能当之？”<br>曰：“汤、武是已。彼二王者，以臣伐主，其为毒也甚矣。然其以本于顺民之欲而除其害，犹毒药瞑眩以去疾也，故其《彖》又曰‘行险而顺，以此毒天下，而民从之’。”<br>童子曰：“然则汤、武之师正乎？”<br>曰：“凡师必正于丈人者，文王之志也。以此毒天下而王者，汤、武也。汤、武以应天顺人为心，故孟子曰‘有汤、武之心则可也’。”<br>童子曰：“‘吉，无咎’，何谓也？”<br>曰：“为《易》之说者，谓无咎者本有咎也，又曰善补过也。呜呼！举师之成功，莫大于王也，然不免毒天下，而仅得补过、无咎，以此见兵非圣王之所务，而汤、武不足贵也。”</p>
<p>童子问曰：“‘地上有水，比。先王以建万国，亲诸侯’，何谓也？”<br>曰：“王氏之传曰‘万国以比建，诸侯以比亲’，得之矣。盖王者之于天下，不可以独比也，故建为万国，君以诸侯，使其民各比其君，而万国之君共比于王，则视天下如身之使臂，臂之使指矣。”</p>
<p>童子问曰：“《同人》之《彖》曰‘唯君子为能通天下之志’，《象》又曰‘君子以类族辨物’，何谓也？”<br>曰：“通天下之志者，同人也；类族辨物者，同物也。夫同天下者不可以一概，必使夫各得其同也。人睽其类而同其欲，则志通；物安其族而同其生，则各从其类。故君子于人则通其志，于物则类其族，使各得其同也。”</p>
<p>童子问曰：“‘天道亏盈而益谦，地道变盈而流谦，鬼神害盈而福谦，人道恶盈而好谦’，何谓也？”<br>曰：“圣人急于人事者也，天人之际罕言焉，惟《谦》之《彖》略具其说矣。圣人，人也，知人而已。天地鬼神不可知，故推其迹；人可知者，故直言其情。以人之情而推天地鬼神之迹，无以异也。然则修吾人事而已，人事修，则与天地鬼神合矣。”</p>
<p>童子问曰：“‘雷出地奋，豫。先王以作乐崇德，殷荐之上帝，以配祖考’，何谓也？”<br>曰：“于此见圣人之用心矣。圣人忧以天下，乐以天下。其乐也，荐之上帝祖考而已，其身不与焉。众人之豫，豫其身耳。圣人以天下为心者也，是故以天下之忧为己忧，以天下之乐为己乐。”</p>
<p>童子问曰：“《观》之《象》曰‘先王以省方，观民设教’，何谓也？”<br>曰：“圣人处乎人上而下观于民，各因其方、顺其俗而教之。民知各安其生而不知圣人所以顺之者，此所谓神道设教也。”<br>童子曰：“顺民，先王之所难欤？”<br>曰：“后王之不戾民者鲜矣。”</p>
<p>童子问曰：“‘剥，不利有攸往’。《彖》曰‘顺而止之，观象也。君子尚消息盈虚，天行也’者，何谓也？”<br>曰：“《剥》，阴剥阳也，小人道长、君子道消之时也，故曰‘不利有攸往’。君子于此时而止，与《屯》之‘勿往’异矣。《屯》之世，众人宜勿往，而君子动以经纶之时也。剥者，君子止而不往之时也。剥尽则复，否极则泰，消必有息，盈必有虚，天道也，是以君子尚之，故顺其时而止，亦有时而进也。”</p>
<p>童子问曰：“‘《复》其见天地之心乎’者，何谓也？”<br>曰：“天地之心见乎动，《复》也，一阳初动于下矣。天地所以生育万物者本于此，故曰‘天地之心’也。天地以生物为心者也，其《彖》曰‘刚反动而以顺行’是矣。”<br>童子曰：“然则《象》曰‘先王以至日闭关，商旅不行，后不省方’，岂非静乎？”<br>曰：“至日者，阴阳初复之际也，其来甚微。圣人安静以顺其微，至其盛然后有所为也，不亦宜哉？”</p>
<p>童子问曰：“《大过》之卦辞曰‘利有攸往，亨’，其《象》曰‘君子以独立不惧，遁世无闷’者，其往乎？其遯乎？”<br>曰：“《易》非一体之书，而卦不为一人设也。《大过》者，挠败之世可以大有为矣。当物极则反易为之力之时，是以往而必亨也，然有不以为利而不为者矣，故居是时也，往者利而亨，遁者独立而无闷。”</p>
<p>童子问曰：“《坎》之卦曰‘习 坎’，其《彖》曰‘习 坎，重险也’者，何谓也？”<br>曰：“《坎》因重险之象，以戒人之慎习 也。习 高山者可以追猿猱，习 深渊者至能泅泳出没以为乐。夫险可习 ，则天下之事无不可为也。是以圣人于此戒人之习 恶而不自知，诱人于习 善而不倦，故其《象》曰‘君子以常德行，习 教事’也。”</p>
<p>童子问曰：“‘咸，取女吉’，何谓也？”<br>曰：“咸，感也。其卦以刚下柔，故其《彖》曰‘男下女’，是以‘取女吉’也。”<br>童子又曰：“然则男女同类欤？”<br>曰：“男女睽而其志通，谓各睽其类也。凡柔与柔为类，刚与刚为类。谓感必同类，则以柔应柔，以刚应刚，可以为咸乎？故必二气交 感，然后为咸也。夫物类同者自同也，何所感哉？惟异类而合，然后见其感也。铁石，无情之物也，而以磁石引针，则虽隔物而应。《彖》曰‘观其所感，而万物之情可见’者，谓此类也。”<br>童子又曰：“然则圣人感人心而天下和平，是果异类乎？”<br>曰：“天下之广，蛮夷戎狄、四海九州之类，不胜其异也。而能一以感之，此王者所以为大，圣人所以为能。”</p>
<p>童子问曰：“‘恒，利有攸往’，‘终则有始’，何谓也？”<br>曰：“恒之为言久也，所谓穷则变，变则通，通则久也。‘久于其道者’，知变之谓也。天地升降而不息，故曰‘天地之道久而不已也’。日月往来，与天偕行而不息，故曰‘日月得天而能久照’。四时代谢，循环而不息，故曰‘四时变化而久成’。圣人者，尚消息盈虚，而知进退存亡者也，故曰‘圣人久于其道而化成’。”</p>
<p>童子问曰：“‘遁，亨，小利贞’，何谓也？”<br>曰：“《遁》，阴进而阳遁也。遁者，见之先也。阴进至于否，则不正利矣。《遁》者阴浸而未盛，阳能先见而遁，犹得小利其正焉。”</p>
<p>童子问曰：“‘明入地中，明夷。君子以莅众，用晦而明’，何谓也？”<br>曰：“日，君象也，而下入于地，君道晦而天下暗矣。大哉！万物各得其随，则君子向晦而入宴息。天下暗而思明，则君子出而临众。商纣之晦，周道之明也，因其晦发其明，故曰‘用晦而明’。”<br>童子曰：“然则圣人贵之乎？”<br>曰：“不贵也。圣人非武王而贵文王矣。”</p>
<p>童子问曰：“‘家人，利女贞’，何谓也？其不利君子之正乎？”<br>曰：“是何言欤！《彖》不云乎：‘女正位乎内，男正位乎外也。’”<br>童子曰：“然则何为独言利女正？”<br>曰：“家道主于内，故女正乎内，则一家正矣。凡家人之祸，未有不始于女子者也，此所以戒也。呜呼！事无不利于正，未有不正而利者。圣人于卦，随事以为言，故于《坤》则利牝马之正，于《同人》则利君子正，于《明夷》则利艰正，于《家人》则利女正。”</p>
<p>童子问曰：“《睽》之《彖》与卦辞之义反，何谓也？”<br>曰：“吾不知也。”<br>童子曰：“《睽》之卦曰‘小事吉’，《彖》曰‘睽之时用大矣哉’。”<br>曰：“小事睽则吉，大事睽则凶也。凡睽于此者，必有合于彼。地睽其下而升，天睽其上而降，则上下交 而为泰，是谓小睽而大合。使天地睽而上下不交 ，则否矣。圣人因其小睽而通其大利，故曰‘天地睽而其事同，男女睽而其志通，万物睽而其事类’，其《象》又曰‘君子以同而异’。</p>

    </div>
    <h2 class="post-nav">
      
      <a href="/2017/10/14/yi-zhuan-xugua/" class="prev">上一篇：序卦 | 易传</a>
      
      <a href="/2017/10/14/yi-wen-2/" class="next">下一篇：易童子问 | 卷二</a>

    </h2>

    <div class="footer">
      Copyright @ <a href="/">lian</a> | 2009-2017
    </div>
  </div>

  <script src="/js/jquery.js"></script>
  <script src="https://cdnjs.cloudflare.com/ajax/libs/fancybox/3.1.25/jquery.fancybox.min.js"></script>
  <script src="/js/post.js"></script>


</body>

</html>

